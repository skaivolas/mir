---
title: Б. ВУЧЭБНЫЯ ТЭКСТЫ
layout: post
---


*1*. *Mi lernas Esperanton*

Mi estas Viktoro Ivanoviĉ Volski. Viktoro estas mia voknomo
(antaŭnomo), Ivanoviĉ estas mia patronomo kaj Volski estas mia
familia nomo (familinomo). Mi lernas Esperanton. Mi lernas la
internacian lingvon en la rondeto, kiun organizis esperantista klubo
ĉe la urba kulturpalaco.

Nun mi staras apud la kulturpalaco kaj atendas mian amikon Nikolao. Li
venis kun sia amikino Vera. Mi salutas mian amikon Nikolao kaj lian
amikinon Vera. Kaj ni kune iras en la kulturpalacon. Hodiaŭ estas nia
dua leciono.

Kaj jen ni sidas ĉe la tabloj en la granda ĉambro kaj atendas. En la
ĉambron eniras Sergej Petroviĉ.

— Bonan vesperon! — li diras.

— Bonan vesperon! — ni respondas.

Sergej Petroviĉ komencas la lecionon. Li instruas al ni Esperanton. Li
eksplikas la gramatikajn regulojn kaj skribas novajn vortojn sur la
tabulo. Ni kopias la novajn vortojn en niajn kajerojn. Poste ni faras
ekzercojn. Ni prenas ekzemple la substantivon «amiko», ŝanĝas en ĝi la
finan literon «o» je «a»  kaj ricevas la adjektivon «amika». Aŭ ni
prenas la verbon «kanti», ŝanĝas en ĝi la finan literon «i» je «o» kaj
ricevas la substantivon «kanto». Se ni prenos la substantivon
«vespero» kaj ŝanĝos en ĝi la finan literon «o» je «e», ni ricevos
adverbon «vespere». Por formi novajn vortojn ni uzas ankaŭ prefiksojn
kaj sufiksojn. Ni prenas la vorton «granda» kaj prefikson «mal-» kaj
formas la novan vorton «malgranda». Aŭ ni prenas la vorton «studento»
kaj la sufikson «-in-» kaj formas la novan vorton «studentino». Poste
ni prenas la vorton «lerni» kaj la vorton «ĉambro» kaj kunmetas el ili
la novan vorton «lernoĉambro». En la fino de la leciono ni legas la
tekston kaj tradukas ĝin. Sergej Petroviĉ proponas al ni respondi
liajn demandojn:

— Ĉu vi volonte lernas Esperanton?

— Ĉu vi diligente lernas Esperanton?

— Ĉu Esperanto estas facila lingvo?

Kaj ni respondas al Sergej Petroviĉ:

— Esperanto estas tre facila kaj bela lingvo, sed dum la lecionoj ne
estas facile. Dum la lecionoj estas eĉ tre malfacile. Estas necese
memorfiksi multajn novajn vortojn kaj gramatikajn regulojn. Tamen ni
diligente lernos, ĉar ni volas baldaŭ bone paroli en Esperanto.

2. La jaro

Ĉiu jaro konsistas el dekdu monatoj. Ĉiu monato havas sian propran
nomon. La nomoj de la monatoj estas: januaro, februaro, marto, aprilo,
majo, junio, julio, aŭgusto, septembro, oktobro, novembro, decembro.
La monatoj januaro, marto, majo, julio, aŭgusto, oktobro kaj decembro
havas po tridek unu tagoj. La monatoj aprilo, junio, septembro kaj
novembro havas po tridek tagoj. Kaj la februaro estas la plej mallonga
monato de la jaro: ĝi kutime havas po dudek ok tagoj. Sed en superjaro
ĝi estas je unu tago pli longa kaj havas dudek naŭ tagojn.

Krome, ĉiu jaro konsistas el kvindek du semajnoj, kaj ĉiu semajno
konsistas el sep tagoj. Ĉiu tago havas ankaŭ sian propran nomon. La
nomoj de la semajnotagoj estas: lundo, mardo, merkredo, ĵaŭdo,
vendredo, sabato kaj dimanĉo. Kutime lundo, mardo, merkredo, ĵaŭdo kaj
vendredo estas labortagoj, sed sabato kaj dimanĉo estas kutime
ripoztagoj.

3. La tagnokto (diurno)

Mateno, tago, vespero kaj nokto formas la tagnokton (diurnon). Oni
dividas la tagnokton, kiun oni kromnomas diurno, je dudek kvar horoj,
ĉiun horon — je sesdek minutoj kaj ĉiun minuton — je sesdek sekundoj.
Je la dekdua horo nokte estas meznokto aŭ noktomezo. Je la dekdua horo
tage estas tagmezo aŭ meztago.

Por scii la precizan tempon ĉiu el ni havas la propran horloĝon.
Ekzistas diversaj specoj de horloĝoj: brakhorloĝoj, poŝhorloĝoj,
vekhorloĝoj, murhorloĝoj ktp (kaj tiel plu).

Tiu, kiu ne havas propran horloĝon, kutime devas demandi aliajn:

— Kioma horo estas? aŭ tute simple: kiomas?

Kaj oni respondas al li aŭ al ŝi:

— Estas precize la dua.

— Estas la dua kaj duono.

— Estas kvarono antaŭ la tria.

— Estas kvarono post la tria.

— Estas dudek minutoj antaŭ la kvara.

— Estas dudek kvin minutoj post la kvara.

— Estas la kvina kaj tridek kvin minutoj.

Okazas ankaŭ, ke oni forgesas, kiu dato aŭ tago estas hodiaŭ. Tiam oni
demandas:

— Kiun daton ni havas hodiaŭ? Aŭ: kiu dato estas hodiaŭ?

Kaj oni respondas:

— Hodiaŭ ni havas la dekokan de septembro.

Kiam oni demandas:

— Kiu tago estas hodiaŭ, ĉu estas mardo hodiaŭ?

Oni respondas:

— Jes, hodiaŭ estas mardo.

— Ne, hodiaŭ estas merkredo.

4. Ni korespondas en Esperanto

Hodiaŭ mi estas tre ĝoja. Mi estas ricevinta la leteron el Bulgario.
Nekonata al mi bulgara amikino estis skribinta al mi. Jen estas ŝia
letero:

Sofio, la 5-an de septembro.

Kara belarusa amiko!

Vi ne konas min kaj scias pri mi nenion. Ankaŭ mi scias pri vi preskaŭ
nenion. Simple mi trovis vian adreson en la revuo «Bulgara
esperantisto», en la rubriko «Korespondi deziras» kaj decidis skribi
al vi.

Mi dezirus korespondi kun vi kaj esperas, ke nia korespondado estos
interesa por ni ambaŭ kaj ke ĝi daŭros longe.

Kara amiko! Bonvolu skribi al mi, pri kio vi interesiĝas kaj kion vi
kolektas. Mi mem interesiĝas pri moderna muziko. Mi ankaŭ ŝatas kanti
modernajn kaj malnovajn popolajn kantojn. Ankaŭ multaj vialandaj
kantoj estas bone konataj al mi.

Bonvolu respondi baldaŭ.

Via nova bulgara amikino Nonka.

Mi sidiĝas apud la tablo kaj estas skribonta la respondon. Mi prenas
puran folieton da papero kaj komencas pensi: kion mi skribu al Nonka?
Nu bone; mia unua letero al Nonka ne estu longa. Kaj mi komencas
skribi:

Minsk, la 2-an de oktobro.

Kara bulgara amikino Nonka!

Mi kore dankas vin pro via letero el la 5-a de septembro, kiun mi ĵus
estas ricevinta. Nun mi estas sidanta ĉe la tablo kaj respondanta al
vi.

Via letero vere ĝojigis min. Mi volonte korespondos kun vi. Mi ankaŭ
volonte korespondus kun geesperantistoj el aliaj landoj, sed dume mi
ne havas adresojn.

Vi demandas min, pri kio mi interesiĝas kaj kion mi kolektas. Jes, mi
ankaŭ interesiĝas pri moderna muziko. Kaj ankaŭ pri sporto. Mi ankaŭ
ŝatas belarusajn popolajn kantojn. Ankoraŭ mi interesiĝas pri
Esperanto-movado en diversaj landoj, pri Esperanto-literaturo kaj pri
historio de Esperanto. Mi kolektas malnovajn Esperanto-revuojn,
magazinojn, bultenojn, gazetojn kaj ĵurnalojn. Malgraŭ mi ankoraŭ
estas komencanto, mi jam havas tutan stokon da diversaj periodaĵoj en
Esperanto aŭ pri Esperanto.

Atendante vian baldaŭan respondon, mi kore deziras al vi ĉion la plej
bonan.

Sincere kaj amike Viktoro.

5. Esperanta festotago

En la jaro 1927 Julio Baghy (legu: badj´), hungara esperantista poeto
kaj klasikulo, proponis, ke en la naskiĝtago de Ludoviko Zamenhof, la
15-an de decembro, ĉiujare estu festata la tago de Esperanto-libro. La
Universala Kongreso de Esperanto, okazinta la saman jaron en Danzig,
unuanime aprobis la proponon de Julio Baghy. Kaj jam en la jaro 1927
estis aranĝitaj multaj libro festoj en esperantistaj kluboj en la plej
diversaj lokoj de la tuta mondo. Post tiam pasis jardekoj, sed kiel
antaŭe esperantistaj kluboj, restante fidelaj al siaj tradicioj,
ĉiujare aranĝas en la unua duono de decembro imponajn festojn de
Esperanto-movado.

Ankaŭ ĉi-jare en nia esperantista klubo estas preparata solena
vespero. Unu kamarado preparas prelegon pri atingoj de
Esperanto-movado dum lastaj jaroj, alia kamarado preparas raporton pri
la agado de nia esperantista klubo dum la lasta jaro. Kaj ĉiuj ni kune
preparas la amatoran artan programon por la solena vespero. Ekzemple,
Nikolao preparas sin elpaŝi kun deklamado de fabloj kaj poemoj. Mia
amiko Sergeo preparas sin danci iun eksterlandan dancon. Lia amikino
Nina preparas sin kanti belarusajn popolajn kantojn, tradukitajn en
Esperanton.

Dum la vespero ĉeestos ankaŭ neesperantista publiko kaj tial ni
preparas nin serioze kaj fundamente.

6. La jarsezonoj

La printempo. Ĉiu jaro havas 4 jarsezonojn. La jarsezonoj nomiĝas:
printempo, somero, aŭtuno kaj vintro.

La plej bela sezono de la jaro estas certe la printempo. En poezio por
nomi ĝin ekzistas eĉ aparta pli belsona vorto: primavero.

Printempe la naturo vekiĝas post la vintro. En marto kaj aprilo la
neĝo degelas. Kaj poste aperas la nova herbo kaj la unuaj printempaj
floroj — galantoj. Sur la arboj kaj arbustoj aperas la unuaj verdaj
folietoj. En la ĉielo brilas la suno.

Printempe birdoj revenas de sudaj landoj kaj la arbaro pleniĝas per
iliaj triloj. La vetero plivarmigas de tago al tago.

En majo okazas la unua fulmotondro. Komence la ĉielo kovriĝas per
pezaj obskuraj nuboj, poste fulmas kaj tondras kaj fine komencas
pluvi.

Printempe vilaĝanoj havas multe da laboro en kampoj kaj ĝardenoj. Ili
semas cerealojn kaj plantas legomojn. En kamparo tage kaj nokte
laboras traktoroj.

La somero. Post la printempo venas la somero kun seka vetero kaj
varmego. Sed tamen ankaŭ somere de tempo al tempo pluvas. Fulmotondro
ofte antaŭas la someran pluvon. Sed ankaŭ povas okazi, ke post la
fulmotondro ne pluvas, sed hajlas. Kaj la hajlo somere estas la plej
maldezirata de vilaĝanoj fenomeno de la naturo.

La urbanoj ŝatas ripozi somere ekster la urbo, ĉe la bordo de rivero
aŭ de maro, kie ili metas siajn tendojn. Multaj urbanoj ŝatas ripozi
dum sia forpermeso ie ajn en la sudo de nia lando.

Sed la vilaĝanoj neniam havas dum somero forpermeson, ĉar ili somere
havas plenplenajn manojn da laboro en kampoj kaj en propraj
legomĝardenoj.

En julio kaj aŭgusto lernejanoj kaj studentoj havas somerajn feriojn.
Multaj lernantoj dum someraj ferioj havas eblecon ripozi en
pionirtendaroj. Aliaj helpas al siaj gepatroj en kampoj kaj
legomĝardenoj, se temas pri vilaĝaj lernantoj, kaj urbaj lernantoj
pasigas siajn somerajn feriojn diversmaniere. Unuj restas hejme, aliaj
frekventas urbajn pionirtendarojn ĉe la lernejoj, kie ili lernas, la
triaj veturas al siaj geavoj en vilaĝojn, la kvaraj ripozas en la
vilaĝdomoj de siaj gepatroj.

Studentoj pasigas siajn somerajn feriojn ankaŭ diversmaniere: unuj
preferas turismajn ekskursojn tra la lando, aliaj preferas labori en
studentaj laborbrigadoj, la triaj serĉas por la ferioj ian laboron por
perlabori por siaj bezonoj ian sumon da mono.

L a aŭtuno. La 1-an de septembro la lernantoj komencas lerni en siaj
lernejoj kaj la studentoj komencas studi en siaj universitatoj,
institutoj, teknikumoj, profesiaj lernejoj ktp (kaj tiel plu). La 1-an
de septembro, tiu dato kvazaŭ oficiale substrekas: hodiaŭ komenciĝis
aŭtuno!

En aŭtuno la tagoj iĝas pli mallongaj kaj la noktoj pli longaj. Sed
kamparanoj havas ankoraŭ pli da laboro en kampoj kaj en iliaj
legomĝardenoj ol printempe kaj somere. Ja kiu bone rikoltas aŭtune,
tiu bone manĝas vintre. Rikolti iĝas tamen pli kaj pli malfacile, ĉar
komenciĝas tedaj aŭtunaj pluvoj, kiuj malhelpas pli diligente rikolti.
Vilaĝanoj laboras streĉe, sed al ili tamen necesas helpi. Kaj oni
helpas al ili. Lernantoj kaj studentoj, ofte eĉ laboristoj el urbaj
fabrikoj kaj uzinoj.

Aŭtune arbaro tute ŝanĝas sian aspekton. Ĝin oni ne plu povas rekoni.
Ĝi staras mirinde diverskolora, belega en sia strange malvarma kaj
malgaja aŭtuna beleco sen birdaj kantoj, kiuj rapidas forflugi suden.

Malgajan aspekton havas ankaŭ herbejoj. Ili ne plu ĝojigas vin per
belaj floroj. Eĉ herbo iel sekiĝis kaj flaviĝis.

Kaj en novembro venas unuaj frostotagoj.

La vintro. Kaj jen venas vintro, por unuj dezirata kaj jam delonge
atendata, por aliaj — atendata, sed entute ne dezirata. Sed la plej
ofte ĝi venas tute neatendite, kiam la blanka neĝo kovrilo kaŝas de ni
la teron subite dum iu nokto.

Dum vintro ofte frostas, kaj ni ja estas alkutimigitaj al tio, sed ni
preferas pli la tagojn, kiam neĝas kaj la frosto ne estas tiom forta.

Vintre arbaro staras ia mistera kaj enigma, iel timige bruas kvazaŭ ĝi
estas malkontenta pro blankneĝa ornamo.

Vintre estas la plej bela festo: la Nova Jaro. Tiun feston preterlasas
neniu. Ĝi estas komuna por ĉiuj: kaj por katolikoj, kaj por
ortodoksoj, kaj por protestantoj, kaj por sendiuloj kaj ateistoj. Ĉiuj
ĝojas al tiu festo, junaj kaj maljunaj, infanoj kaj plenkreskuloj,
viroj kaj virinoj. En hejmoj oni aranĝas novjaran aŭ kristnaskan
arbon, en Belarusio tio estas abieto. En urboj sur placoj oni starigas
kaj ornamas grandajn abiojn. Ili altiras atenton plej unue per siaj
diverskoloraj elektraj lampetoj.

Dum vintro la gelernantoj havas vintrajn feriojn. Dum tagoj ili povas
libere kaj senzorge glitumi kaj skii aŭ veturi per sledoj. Certe
preskaŭ ĉiu familio, en kiu estas infanoj, havas proprajn
glitveturilojn.

Sed kiom ajn oni ŝatus la vintron, al marto ĝi jam tedas al ni kaj ni
senpacience komencas atendi printempon.

7. La familio

Mi nomiĝas Viktoro Ivanoviĉ Volski. Mia patrolando estas Belarusio. Mi
loĝas en Minsk, ĉefurbo de mia patrujo.

Mia familio ne estas granda. Ĝi konsistas el kvar personoj: mi, mia
edzino kaj du niaj infanoj.

Mi estas 35-jara viro. Mi laboras en uzino kiel simpla laboristo. Mi
perlaboras bonan salajron kaj estas kontenta el mia laboro.

Mia edzino Vera estas 29-jara virino. Ŝi laboras en mezlernejo. Ŝi
estas instruistino. Ŝi instruas la matematikon kaj fizikon.

Niaj infanoj ankoraŭ estas malgrandaj. Mia filo Nikolao estas 9-jara
knabo kaj lernas nun en lernejo. Nia filino Nataŝa estas 5-jara
knabino kaj ankoraŭ ne lernas. Ŝi frekventas infanĝardenon. Mi kaj mia
edzino Vera, ni tre amas niajn gefilojn, kiuj estas tre ĉarmaj kaj tre
saĝaj geknaboj.

Miaj gepatroj kaj tiuj de mia edzino loĝas aparte de ni, sed ili de
tempo al tempo vizitas nin. Ili ĉiam kunportas por siaj genepoj
donacetojn kaj nature niaj gefiloj ĉiam estas ĝojaj al la alveno de
siaj geavoj.

8. Miaj gepatroj

Miaj gepatroj loĝas ankaŭ en Minsk, tamen aparte de mia familio. Ni
ofte vizitas ilin en ilia hejmo dum festoj aŭ simple dum libertagoj —
sabate aŭ dimanĉe.

Mia patro estas 62-jara viro. Li estas pensiulo. Sed li ne volas resti
hejme sen laboro. Sekve li daŭrigas labori. Li laboras kiel gardisto
en unu entrepreno.

Mia patrino estas 57-jara virino. Ŝi ankaŭ estas pensiulino. Ŝi
mastrumas hejme kaj zorgas pri la familio kaj hejmo. Ŝi diras, ke ŝi
havas sufiĉe da laboro hejme.

Miaj gepatroj loĝas kun mia malpliaĝa fratino. Mia fratino Nina estas
5 jarojn malpliaĝa ol mi. Ŝi loĝas en aparta ĉambro kun sia edzo kaj
bebo, malgranda knabineto Anĝela kaj nia Nataŝa estas ŝia kuzino.
Anĝela komencas jam iomete paroli kaj niaj infanoj ŝatas ludi kun ŝi.
Nataŝa lulas ŝin en la lulilo kaj kantas al ŝi siajn lulkantojn. Kaj
Nikolao preferas rakonti al ŝi fabelojn.

9. Miaj bopatroj

Miaj bopatroj, t. e. (tio estas) la gepatroj de mia edzino, loĝas en
vilaĝo, ne tre malproksime de Minsk. Ili ankoraŭ ambaŭ laboras en
kolĥozo. Do la mastrumadon hejme prizorgas la avino de mia edzino, t.
e. la praavino de miaj infanoj. Ni ofte vizitas ilian vilaĝon, precipe
printempe, somere kaj aŭtune.

Por niaj infanoj en vilaĝo estas ĉiam interese kaj ili tre ŝatas tien
veturi. Tial ili ofte tedas al ni per demandoj:

— Paĉjo, kiam ni denove vizitos niajn geavojn en vilaĝo?

— Panjo, kiam ni denove veturos en vilaĝon?

La vilaĝo, kie loĝas miaj bopatroj, troviĝas en tre bela loko: apud la
vilaĝo estas negranda rivereto en pitoreska arbaro, kien niaj gefiloj
ŝatas promeni. Al ili ankaŭ tre plaĉas naĝi en la rivereto dum
varmegaj someraj tagoj.

Tre interesaj por niaj gefiloj ŝajnas ankaŭ la vilaĝaj vesperoj. En la
ĥaton de miaj bopatroj venas genajbaroj. Oni komencas babili, ŝerci
kaj kanti malnovajn belarusajn popolajn kantojn, kiujn niaj gefiloj
Niĉjo kaj Nanjo ne povas ekaŭdi en la urbo.

Du tagoj de ripozo tamen pasas tre rapide kaj ni devas reveni hejmen.
Kaj niaj infanoj revenas en Minskon ĉiam kun... ploro.

10. La loĝejo

Antaŭ kelkaj monatoj Viktoro Volski ricevis novan triĉambran loĝejon.
Lia nova loĝejo troviĝas en nova urboparto, en larĝa kaj bela avenuo.
Kaj antaŭe ili loĝis en la centro de la urbo, en Janka-Kupala-strato.

Malgraŭ nun li loĝas iom malproksime de la centro de la urbo, li estas
kontenta per sia nova loĝejo. Sed kial do? Por respondi ĉi tiun
demandon ni faru malgrandan ekskurson tra la nova loĝejo de Viktoro.

Jen ni staras apud bela 9-etaĝa konstruaĵo. Ĝi estas konstruita
ĉi-jare, sed la tuta teritorio ĉirkaŭ la domo estas jam ordigita. Ĉie
estas metita la asfalto. Ankoraŭ printempe estas plantitaj junaj
arbetoj kaj arbustetoj.

Jen estas la kvara enirejo. Ni eniras kaj premas la butonon de lifto,
eniras en ĝin kaj veturas ĝis la sesa etaĝo. Jen antaŭ ni estas la
pordo kun la loĝejnumero 268. Ni premas la butonon de la elektra
sonorilo. La pordon malfermas Viktoro mem. Li certe estas tre ĝoja al
nia alveno. Ni salutas lin kaj eniras en la antaŭĉambron. La
antaŭĉambro ne estas granda, tamen en ĝi ni vidas vestoŝrankon kaj
ŝranketon por ŝuoj. Sur la muro pendas granda spegulo. Apud la pordo
estas vestopendigilo. El la antaŭĉambro apartaj pordoj lasas vin eniri
en la infanĉambron, en komunan ĉambron (halon), en la dormoĉambron de
la gepatroj, en la kuirejon, en la necesejon kaj en la banĉambron.

Jen ni eniras en la infanĉambron. Ĉi tie staras du litetoj, unu por
Nikolao kaj alia por Nataŝa. Apud la fenestro staras malgranda
tableto, ĉe kiu Nikolao preparas siajn hejmotaskojn. Apud la tableto,
en angulo, staras etaĝero kun lernolibroj kaj legolibroj de Nikolao.
Sur la etaĝero troviĝas ankaŭ liaj kajeroj kaj albumo por desegnado.
Ĉio estas ĉi tie en ordo: Nikolao estas tre akurata knabo.

En alia angulo estas tute malgranda tableto kaj same malgranda seĝeto
por Nataŝa. Ĉi tie ni vidas kelkajn pupojn kaj tutan aron da diversaj
ludiloj de Nanjo.

Sur la planko en la infanĉambro estas granda tapiŝo, kaj sur la muroj
estas kelkaj infanbildoj.

Ni eliras el la infanĉambro kaj direktas nin en la komunan ĉambron,
kiun oni nomas ĉe ni plej ofte «halo». La mebloj en ĝi estas tute
aliaj. En la angulo, apud la fenestro staras televidilo sur speciala
tableto. Apud la pordo ĉe la muro staras divano. Sur la muro dekstre
estas granda bildo: pitoreska pejzaĝo kun akvofalo. Tio estas
fototapetoj, produktitaj en Jugoslavio. Maldekstre ĉe la muro staras
libroŝranko el tri sekcioj. Meze de la ĉambro staras gazettableto kaj
du foteloj.

La sekva ĉambro estas la dormoĉambro de la gepatroj. En tiu ĉi ĉambro
la mebloj estas pli modestaj ol en la komuna ĉambro. Ĉi tie staras du
litoj, vestoŝranko, tualettableto de Vera, skribotablo de Viktoro kaj
du seĝoj. Kiel ni povas konstati, la dormoĉambro de Viktoro ofte
servas al li kiel laborĉambro.

Kaj laste ni eniras en la kuirejon. Ĉi tie troviĝas gasforno,
malvarmigejo, manĝotablo kaj kvar taburetoj. Apud la gasforno sur la
planko staras ŝranketo. Sur la muro dekstre ankaŭ pendas la kuirejaj
ŝranketoj kaj maldekstre — la sekigilo por manĝilaro super la
lavtablo. En la sekigilo sekiĝas teleroj, supujoj, kruĉetoj, tasoj,
forkoj kaj kuleroj.

Ĉe la forno klopodas Vera, la edzino de Nikolao. Ŝi volas nin regali:
ni ja estas gastoj!

Ni rigardas tra la fenestro. El la kuirejo de Viktoro ni vidas
aŭtobusan haltejon kaj pli malproksime multetaĝajn konstruaĵojn,
larĝan straton, en kiu veturas aŭtobusoj kaj trolejbusoj, grandaj kaj
malgrandaj aŭtomobiloj.

Vera invitas nin al la tablo, regalas nin kaj ni foriras el la gastama
hejmo nur vespere.

11. Nia labortago

Ĉiutage Viktoro levas sin je la 7-a horo matene. Li vekiĝas kutime
memstare. Sed iafoje lin vekas lia edzino, kiu levas sin kutime pli
frue ol ŝia edzo. Tamen kiam li devas sin levi ankoraŭ pli frue, li
streĉas la vekhorloĝon.

Vekiĝinte, li eksaltas el la lito kaj komencas sian maten gimnastikon,
kiun li faras dum 10—15 minutoj. Poste li direktas sin en la
banĉambron. Se estas necese, li razas sin. Kutime li razas sin ĉiun
duan tagon. Poste li purigas la dentojn per la dentobroso kaj lavas
sin. Viktoro havas bonan kutimon sin lavi ĝis la zono per malvarma
akvo. Poste li viŝas sin per viŝtuko kaj revenas en sian dormoĉambron.
En la dormoĉambro li vestas sin. Komence li vestas la ĉemizon kaj
poste la pantalonon.

Je la 7-a kaj duono la tuta familio eksidas ĉe la tablo. La matenmanĝo
kutime ne daŭras longe. Precize je la 8-a horo la tuta familio eliras
el la loĝejo kaj oni direktas sin al la lifto. Elirinte el la domo ĉiu
iras sian vojon. Nikolao direktas sin al la lernejo memstare: li ja
estas jam granda knabo! La patrino kun la filino direktas sin al la
infanĝardeno, kie la patrino lasos la knabinon kaj plu iros al sia
laborloko, en la lernejon, kie ŝi instruas la matematikon kaj fizikon.
La infanĝardeno estas en la najbara korto kaj la lernejo de la patrino
ankaŭ estas proksime. Do ŝi iras tien perpiede. Kaj Viktoro direktas
sin al la aŭtobusa haltejo. Per aŭtobuso li veturas ĝis sia uzino dum
15 minutoj.

En la uzino Viktoro laboras dum ok horoj, ekde la 9-a matene ĝis la
6-a vespere kun unuhora interrompo por tagmanĝo. Por la tagmanĝo
Viktoro ne revenas hejmen, ĉar li tagmanĝas en la uzina kantino.

Kiam Viktoro revenas el la uzino, lia tuta familio estas jam hejme. La
infanoj renkontas la patron kun la ĝojkrioj. Viktoro ĉiam revenas el
la laboro pli malfrue, ĉar post laboro li ankoraŭ sin lavas en la
uzina duŝejo.

Je la 8-a horo vespere la tuta familio vespermanĝas kune. Post la
vespermanĝo la patrino restas en la kuirejo por lavi la manĝilaron:
telerojn, tasojn, forkojn kaj kulerojn. Viktoro kun infanoj iras en la
komunan ĉambron. Tie li kontrolas, kiel Nikolao estas plenuminta la
lernejajn hejmo taskojn kaj klarigas al la filo tion, kion Nikolao
miskomprenis aŭ ne sufiĉe klare komprenis en la lernejo. Kaj jen la
patrino ankaŭ venas el la kuirejo kaj la tuta familio eksidas ĉe la
televidilo.

Je la 9-a horo la patrino enlitigas la gefilojn kaj la geedzoj restas
solaj por spekti la televidprogramon aŭ legi kune iun interesan
artikolon en ĵurnalo.

Je la 11-a horo ili enlitiĝas ankaŭ.

12. Ripoztagoj

Sabate. Hodiaŭ estas sabato. La tuta familio de Viktoro vekiĝas kiel
kutime je la 7-a horo matene. Kiel ĉiutage la filo de Viktoro Nikolao
iras en la lernejon. La edzino de Viktoro iras en la lernejon ankaŭ.
Hodiaŭ ŝi havas kutiman labortagon. Sed Viktoro hodiaŭ ne laboras, li
havas sabate plej ofte libertagon. Do li restas hejme kun la filino.
Tamen li levas sin kiel ĉiuj je la 7-a horo. Li faras sian kutiman
maten gimnastikon. Kiam Nikolao kaj Vera foriras, Viktoro komencas ion
fari. Unue li ripetas lecionojn de Esperanto. Poste li prenas la
leterojn de siaj leteramikoj el eksterlando kaj relegas ilin. Li havas
jam sufiĉe multe de geko respondantoj el pluraj landoj de Eŭropo, Azio
kaj Ameriko. Nur en Afriko kaj Aŭstralio li havas neniun
korespondanton. Traleginte la leterojn, li komencas respondi ilin.
Kiam li finas la leterskribadon, vekiĝas lia filino. Viktoro nutras
ŝin, vestas ŝin, vestas sin mem kaj ili eliras iomete promeni.
Preterirante la poŝtoficejon, ili eniras en ĝin kaj enmetas la
leterojn en la poŝtkeston.

Reveninte hejmen post la promenado, Viktoro okupiĝas pri io alia: li
riparas ion aŭ portas en la korton tapiŝojn kaj batpurigas ilin tie.
Poste li legas fabelojn aŭ infanrakontojn al la filino.

Je la 2-a horo posttagmeze revenas el la lernejo lia filo Nikolao kaj
ankoraŭ post unu horo lia edzino Vera. Ili tagmanĝas kune kaj komencas
ordigi la loĝejon: la patrino lavas la plankon, la patro lavas la
fenestrojn kaj la filo viŝas la polvon. Ankaŭ la malgranda filino
helpas al sia frato.

Ilia laboro daŭras unu horon, iam iomete pli. Sed jen ĉio estas
finita. Tiam Nikolao kaj lia fratino iras en la korton ludi kaj la
gepatroj restas hejme por okupiĝi pri iuj aliaj aferoj, kiuj ĉiam
abundas en la familio.

Vespere la tuta familio estas hejme. Ili priparolas, kion ili faros
morgaŭ, kiel ili ripozos. Nikolao proponas iri kune en kinejon por
spekti novan filmon. Lia fratino volas iri en la zoologian ĝardenon:
ŝi volas rigardi sovaĝajn bestojn. Kaj fine estas decidite: matene
ili iros en kinejon kaj spektos novan filmon kaj posttagmeze ili
vizitos zoologia parkon.

Dimanĉe. Dimanĉe la familio Volski vekiĝas pli malfrue ol kutime. Ili
levas sin je la 8-a horo matene. Je la 9-a horo ili matenmanĝas. Je la
horo komenciĝas la unua filmoprezentado en la proksima kinejo. Nikolao
foriras el la hejmo unu duonhoron pli frue por preni biletojn. Ĉiuj
aliaj foriras el la hejmo je la 10-a kaj duono. Je la 15 minutoj antaŭ
la 11-a ili estas jam antaŭ la kinejo. Nikolao jam aĉetis enirbiletojn
kaj atendas ilin.

Ili eniras en la kinejon. Dum kelkaj minutoj ili povas ankoraŭ resti
en la antaŭ spektejo. Tial ili direktas sin en la bufedejon. Viktoro
aĉetas por la gefiloj kaj edzino glaciaĵojn.

Jen sonas la sonorilo, invitante la spektontojn en la spekto halon.
Viktoro, lia edzino kaj iliaj gefiloj eniras en la spektejon, trovas
iliajn sidlokojn kaj sidiĝas. Subite la lumo estingiĝas kaj la filmo
komenciĝas.

Post la fino de la filmo la familio Volski eliras el la kinoteatro kaj
revenas hejmen. Laŭvoje ili priparolas la filmon. Dum la disputo pri
la filmo la plej babilema estas Nikolao. Oni vidas, ke li estas tre
kontenta. Kaj pri ĉiu filmo li ĉiam havas sian propran opinion. Certe
li ĉiam estas prava.

En zoologia parko. En Minsk forestas propra zoologia ĝardeno. Sed nun
funkcias en la urbo ekspozicio el grodna zoologia parko. Hodiaŭ
posttagmeze viziti ĝin intencas la familio Volski. Ĉar la ekspozicio
troviĝas tre malproksime de la loĝejo de Volski-familio, ili veturas
tien per aŭtobuso.

Kaj jen estas zoologia parko. La patro pagas la monon en la kason kaj
ricevas enirbiletojn. La kontrolantino lasas ilin eniri kaj ili
komencas fikse rigardadi la bestojn kaj birdojn, kiuj troviĝas en la
kaĝoj. Ĉi tie estas diversaj sovaĝaj bestoj: lupoj, vulpoj, ursoj,
tigroj, leporoj kaj aliaj bestoj. Nataŝa tre longe staris ĉe la kaĝoj,
en kiuj troviĝis tre amuzaj simioj. Intereson de la infanoj elvokis
ankaŭ papagoj kaj aliaj birdoj.

Ĉiuj restis tre kontentaj pri la vizito al la zoologia ĝardeno.

13. Biografio

Viktoro Volski naskiĝis la 25-an de marto en urbo Minsk. Lia patro
tiam laboris en unu el minskaj uzinoj kaj la patrino — en la fabriko.
Kiam Viktoro havis kvin jarojn, lia patro ricevis novan loĝejon kun
ĉiuj komfortaĵoj kaj la familio transloĝiĝis en la novan urboparton
de Minsko.

Kiam Viktoro estis 7 jarojn aĝa, li komencis studi en lernejo, kiun li
sukcese finis en la jaro 1968. En tiu ĉi lernejo li aniĝis unue en la
pioniran organizaĵon kaj pli malfrue — en komsomolon (junkomunistan
organizaĵon).

Post la fino de la mezlernejo Viktoro provis aniĝi en la minskan
politeknikan instituton (superan lernejon), sed vane: li ne sukcesis
superi multajn aliajn en la konkursaj enirekzamenoj. Tiam li eniris en
la traktorfabrikan uzinon kiel lernanto ĉe simpla laboristo. Post
kelkaj monatoj li akiris por si la profesion de seruristo. El la uzino
oni lin rekrutigis en la armeon. Viktoro armeservis malproksime de
Minsk, en Siberio.

Post la fino de armea servado Viktoro ne plu provis aniĝi al iu ajn
instituto kaj revenis labori en la traktorfabrika uzino. Li denove
komencis labori kiel metallaboristo. Samtempe li akiris la duan
profesion, tiun de tornisto.

En la jaro 1973, kiam li estis 22-jara, Viktoro edziĝis al la bela
junulino Vera. Nun Viktoro kaj Vera havas du infanojn. Antaŭnelonge
ili ricevis novan triĉambran loĝejon.

En la pasinta jaro Viktoro komencis lerni Esperanton. Nun li jam
sufiĉe bone parolas en Esperanto kaj sufiĉe facile legas la librojn
en Esperanto. Li volonte kaj multe korespondas kun eksterlandaj
geesperantistoj, kio permesas al li profundigi siajn konojn en la
lingvo kaj perfektiĝi en la lingvouzo. Li ankaŭ abonas kelkajn
gazetojn en Esperanto kaj legas ilin kun intereso.

14. Amiko

Nikolao estas amiko de Viktoro malgraŭ li estas iom malpli aĝa ol
Viktoro. Malgraŭ sia aĝo, Nikolao estas ankoraŭ fraŭlo, sed li volas
baldaŭ edziĝi al sia amikino Lena.

Nikolao estas altstatura juna viro kun bela vizaĝo kaj kun la staturo
de sportisto. Li havas brunajn okulojn. Lia nazo estas mezgranda, liaj
lipoj estas ruĝaj kaj maldikaj, lia mentono estas malgranda. Mallarĝa
strieto de liaj lipharoj tre konvenas al lia vizaĝo. La barbon tamen
li ne havas. Lian kapon kovras iom krispaj haroj. Li estas
kaŝtanharulo. (Li havas kaŝtankolorajn harojn). El-sub liaj longaj
kapharoj apenaŭ videblas liaj oreloj. Lia kolo malgraŭ sportista
staturo ne estas dika.

Se ni vidos lin sur la plaĝo, en naĝpantaloneto, ni povas** **admiri**
**lian belan korpon: sunbruligitajn dorson, bruston kaj ventron,
brakojn kun bone disvolvigitaj muskoloj kaj fortaj manoj, longajn
sveltajn gambojn, kovritajn per nigraj haroj, krurojn kaj grandajn
piedojn kun mallongaj fingroj.

Nenion oni povas diri kontraŭ, Nikolao estas svelta juna viro, ĝuste
el tiuj, kiuj tre plaĉas al virinoj.

15. Amikino

Lena estas amikino de Nikolao. Ŝi estas kvin jarojn pli juna ol li. Ŝi
estas ĉiam gaja, bonhumora kaj eĉ iufoje ŝajnas esti iom facilmensa.
Sed, se vi tion ekpensos pri ŝi, vi certe eraros: Lena bone studas en
la instituto kaj estas ankaŭ tre aktiva en nia klubo esperantista.
Malgraŭ ŝi komencis studi Esperanton antaŭnelonge, ŝi jam bone parolas
Esperanton.

Lena estas mezstatura svelta junulino. Ŝi havas blondajn harojn (ŝi
estas blondulino). Ŝiaj bluaj okuloj, kiam ŝi koleras aŭ malkontentas,
ŝajnas eŝti grizaj.

Lena estas tre bela junulino: ŝia malgranda buŝeto, ŝia ronda mentono,
rekta frunto kaj palrozaj vangoj kun ĉarmaj kavetoj atingas ĉiam la
atenton de junuloj kaj aĝaj viroj. Sed Lena tre amas sian amikon
Nikolao kaj kvazaŭ ne rimarkas tion ĉi. Ŝi ĉiam restas simpla kaj
modesta.

16. Nutraĵoj

Matenmanĝo. Hodiaŭ estas kutima labortago. Je la 7-a horo kaj duono
Viktoro, Vera kaj iliaj infanoj Nikolao kaj Nataŝa estas en la
kuirejo. La kuirejo servas al ili ankaŭ kiel manĝejo. Ĉiuj sidas
ĉetable. La familio matenmanĝas ĉiam kvarope. Hodiaŭ ili manĝas
ovaĵon.

— Mi pli volonte manĝus hodiaŭ molan ovon,— diras Nataŝa. — Kaj vi
Nikolao?

— Kaj mi prefere manĝus malmolan omleton.

— Ĉesu babili! — malkontente diras la patrino. — Ni ne havas tempon
por babilado.

Ĉiuj finmanĝas la ovaĵon kaj poste trinkas kafon kun buterpano. La
buterpano konsistas el panpeco kun butero kaj kun peceto da fromaĝo.

Tagmanĝo. Dum la kutima labortago Viktoro tagmanĝas en la uzina
kantino, lia edzino Vera kaj lia filo Nikolao tagmanĝas en la lerneja
manĝejo, kaj lia filino Nataŝa tagmanĝas en sia infanĝardeno.

En la uzina kantino oni proponas al la laboristoj kompleksajn
tagmanĝojn. Viktoro, kiel kutime, eniras en la kantinon kaj konatiĝas
kun menuo (manĝokarto). Hodiaŭ oni proponas tri kompleksojn:

Komplekso 1

1. Malvarma almanĝo: haringo kun cepo.

2. Unua manĝaĵo: barĉo ukraina ruĝa.

3. Dua manĝaĵo: kotletoj laŭhejme.

4. Por deserto: kompoto.

Komplekso 2

1. Malvarma almanĝo: legomaĵo.

2. Unua manĝaĵo: piza supo kun viando.

3. Dua manĝaĵo: bifsteko kun terpoma kaĉo.

4. Por deserto: kiselo (frukta amelaĵo).

Komplekso 3

1. Malvarma almanĝo: salato el freŝa brasiko.

2. Unua manĝaĵo: riza laktosupo.

3. Dua manĝaĵo: kazea fritaĵo.

4. Por deserto: kakao kun biskvitoj.

Post ioma pripenso Viktoro decidas preni la unuan komplekson. Li iras
en la kason kaj pagas la monon. Ricevinte ĉekon, li iras en la
manĝohalon kaj prenas la pleton, metas sur ĝin kuleron, kulereton kaj
forkon, en la disdonejo li ricevas necesajn manĝaĵojn, prenas kelkajn
pecetojn da nigra pano kaj unu peceton da blanka pano, trovas liberan
lokon, sidiĝas kaj trankvile, ne rapidante manĝas.

Aliel estas en la manĝejoj de la lernejoj, kie laboras Vera, edzino de
Viktoro, aŭ kie lernas Nikolao, filo de Viktoro. Tie ne estas elekto.
La lernantoj manĝas dum la inter lecionoj. Por la bezonata tempo la
laborantinoj de la manĝejo metas la telerojn kun manĝaĵoj kaj la
glasojn kun trinkaĵoj (teo, kiselo, aŭ kompoto) sur la tablojn kaj la
gelernantoj, veninte en la manĝejon, okupas siajn lokojn kaj manĝas.
Iliaj gepatroj estas jam antaŭpagintaj ilian nutradon por la tuta
semajno aŭ eĉ por la tuta monato antaŭen.

La geinstruistoj manĝas laŭ sia bontrovo: unuj iras manĝi hejmen, se
ili loĝas proksime de la lernejo, aliaj manĝas en la proksima al ilia
lernejo kantino, triaj — en la lerneja kantino dum leciono, kiu ne
estas por ili okupita.

Vespermanĝo. La familio de Viktoro vespermanĝas kune. Ĉiuj estas jam
revenintaj hejmen. Sur la tablo estas 4 manĝilaroj: po 4 teleretoj, po
4 forkoj, po 4 tasoj kun subtasoj, meze de la tablo estas panujo kaj
sukerujo. Ankaŭ negranda samovaro estas sur la tablo. Sur la samovaro
estas negranda teujo por kuirado de teo.

En la kuirejo klopodas Vera. Ŝi prenas el la malvarmigejo kolbasetojn,
metas ilin en la kaserolon, en kiu jam bolas la akvo. Post 5-minuta
kuirado la kolbasetoj estas jam pretaj. Vera eligas ilin el la
kaserolo kaj metas po unu kolbaseto en ĉiun telereton, al la kolbaseto
ŝi aldonas ankoraŭ po iomete da kuirita nudelo. Poste ŝi vokas la
tutan familion vespermanĝi.

17. En nutraĵvendejo

Vera venis en nutraĵan vendejon. Ŝi volas fari kelkajn aĉetaĵojn.

La vendejo estas granda kaj konsistas el kelkaj sekcioj. En la
pansekcio ŝi prenas unu brikon da nigra pano, unu blankan panbulon kaj
kelkajn panringojn. En sukeraĵejo ŝi prenas 200 gramojn da bonbonoj
por Nataŝa kaj unu kilogramon da sukero. En la lakta sekcio ŝi prenas
du botelojn da lakto kaj unu pakon da kazeo, 200 gramojn da butero. En
la vianda sekcio ŝi volas preni unu kilogramon da ŝafaĵo, sed hodiaŭ
ĉi tie ŝafaĵo forestas, tial ŝi prenas unu kilogramon da bovaĵo kaj
unu kilogramon da porkaĵo. En la kolbaskaj fiŝsekcioj ŝi prenas
nenion. Ŝi prenas tamen ankoraŭ unu pakon da salo kaj unu pakon da
makaronioj. Ŝi pagas la monon en la kason kaj foriras el la magazeno.
Laŭvoje ŝi eniras en la legomsekcion, kiu havas apartan enirejon, kaj
prenas tie du kilogramojn da pomoj. Bedaŭrinde nek pirojn, nek
oranĝojn, nek citronoj ŝi povas aĉeti, ĉar ili simple forestas en la
vendado.

18. En universala magazeno

Homoj aĉetas ne nur nutraĵojn, sed ankaŭ diversajn industriajn varojn.
Tial ili de tempo al tempo vizitas diversajn vendejojn. Ekzistas
diversaj specoj da vendejoj. Ekzemple en meblo vendejo oni povas aĉeti
ŝrankon aŭ ŝranketon, tablojn por diversaj bezonoj: manĝotablon,
skribotablon, ĵurnaltablon ktp, liton aŭ kanapon, sofon aŭ divanon,
libroŝrankon aŭ librobreton, vestoŝrankon aŭ vesto pendigilon, bufedon
kaj grandan spegulon apud muran aŭ surmuran.

En la vendejo «infana mondo» oni povas aĉeti ĉion por infanoj. Ĉi tie
oni povas trovi diversajn ludilojn: tintiletojn, kubetojn, pupojn,
pilkojn ktp. Tie ĉi oni povas ankaŭ aĉeti diversajn vestaĵojn por
geknaboj, ŝuojn kaj aliajn varojn por infanoj.

Sed la plej grandaj vendejoj estas certe universalaj magazenoj. Kune
ni trakuru hodiaŭ tra unu el ili.

Jen ni eniras en la unuan etaĝon. La tuta maldekstra flanko estas
okupita per la fako (sekcio) «Ĉio por hejmo». En ĉi tiu sekcio oni
povas aĉeti varojn por la servicaranĝo de la tablo: telerojn kaj
teleretojn, pladojn kaj pladetojn, tasojn kaj subtasetojn, glasojn kaj
sub glasetojn, pokalojn kaj pokaletojn, kulerojn kaj kuleretojn,
forkojn kaj tranĉilojn. Oni vendas ĉi tie ankaŭ supujojn, sukerujojn,
buterujojn ktp.

En la dua sekcio oni vendas la varojn por kuirejo: kaldronojn,
marmitojn, kaserolojn, patojn, pelvojn, miksilojn, kafujojn kaj
kafmuelilojn, submetaĵojn kaj viandtabulojn, korbojn kaj kribrilojn,
bretojn-sekigilojn kaj kradojn por vaporkuirado, raspilojn kaj
pistilojn, potojn kaj kruĉojn.

En la tria sekcio oni vendas la varojn el kristalo kaj vitro:
diversdimensiajn vazojn, glasojn, pladetojn, pokalojn pokaletojn.

Plue estas la sekcio, kie estas vendataj siteloj, korboj por balaaĵoj
kaj korboj por tolaĵoj, kuvetoj kaj sapujoj, vestopendigiloj kaj
kusenoj, brosoj kaj alkroĉigiloj, banbastoj kaj banstupoj.

Poste sekvas la sekcio de elektraj varoj: ĉi tie estas troveblaj
lustroj kaj starlampoj, tablolampoj kaj murlampoj, diversformaj
lumigiloj kaj ŝaltiloj (konektiloj), konektingoj kaj kondukŝnuretoj.
Plue ni vidas pli grandajn varojn: malvarmigejojn, lavmaŝinojn,
senpolvigilojn, elektrajn gladilojn ktp.

Elektrajn varojn sekvas lavrimedoj: sapo, lavpulvoro, lavpasto,
pargetvakso, vakso por ŝuoj. Ankaŭ lavtabulojn, tabulojn por gladi,
ŝovelilojn kaj balailojn oni povas aĉeti tie ĉi.

Plue sekvas la sekcio, kie oni povas aĉeti diversajn porhejmajn
bagatelaĵojn: botelmalfermilojn, numeretojn ktp.

En la dekstra flanko de la unua etaĝo estas grandaj sekcioj de donacoj
kaj radio-varoj. En la sekcio de donacoj oni povas aĉeti plej
diversajn varojn: gravuraĵojn, pentraĵojn, etplastikaĵojn,
dekoraciitajn skatoletojn kaj kestetojn, zonojn kaj monujojn,
argilajn, lignajn kaj pajlajn figuretojn, metalaĵojn kaj ledaĵojn,
teksaĵojn kaj ceremikaĵojn, bele dekoritajn tasojn kaj subtasojn el
ceramiko, bele ornamitajn lignajn kulerojn kaj mantukojn teksitajn de
popolaj lertulinoj.

En la sekcio de radio-varoj estas vendataj radioriceviloj,
transistoroj, gramofonoj, magnetofonoj, magnetofonaj bendoj, koloraj
kaj nigra-blankaj televidiloj.

Per eskalatoro (ruliĝanta ŝtuparo) ni veturas al la dua etaĝo. Jen
estas la sekcio de gramofondiskoj. Ĉi tie ni havas grandan elekton de
diskoj laŭbezone. Vi povas aĉeti diskojn de simfonia, ĉambra, orgena,
ĵaza, leĝera, estrada kaj dancmuziko. Ne mankas ĉi tie ankaŭ diskoj
de popolaj kantoj kaj dancoj, diskoj kun sonregistroj de pianaj kaj
violonaj koncertoj, kun arioj el operoj kaj operetoj, diskoj kun
koncertoj de konataj kantistoj kaj kantistinoj, de diversaj estradaj
grupoj. Apude estas la sekcio de muzikaj instrumentoj, kie vi povas
aĉeti harmonikon aŭ akordionon, bajanon aŭ balalajkon, trombonon aŭ
tamburon, violonĉelon aŭ gitaron, fluton aŭ klarneton, pianon aŭ
ksilofonon, violonon aŭ mandolinon, cimbalon aŭ timpanon, trumpeton aŭ
saksofonon, hobojon aŭ simple blovtubon.

La sekva sekcio estas «Kancelariaj varoj». Ĉi tie estas vendataj
tornistroj, ledaj kaj kartonaj tekoj, lernejaj paperujoj, albumoj,
kajeroj, krajonoj, inko, tuĉo, guaŝo, farboj, gluo, plastilino,
frotgumoj, plumoj, plumingoj, plumujoj, fontoplumoj, globkrajonoj,
liniiloj, cirkeloj, skribpapero, desegnopapero, papero por tajpiloj,
kovertoj ktp.

La resto de la etaĝo estas disponigita por la sekcioj kun varoj por
viroj. Ili povas aĉeti ĉi tie por si mantelon, palton, pluvmantelon,
kostumon, ĉemizon aŭ pantalonon laŭ sia grando. Oni povas ĉi tie aĉeti
jakon aŭ ĵaketon, ĉapelon aŭ ĉapon, kasketon, kepon aŭ bireton. Jen
estas la sekcio de kravatoj, kiun sekvas la sekcio de subvestoj, kie
oni povas aĉeti subĉemizon kaj sportĉemizon, pantaloneton, kalsonon aŭ
bankalsonon.

Estas apartaj sekcioj por ledaj varoj (valizoj, tekoj, tornistroj,
zonoj), por duonŝtrumpoj, por ŝuoj.

En la tria etaĝo estas vendataj varoj por virinoj: diversaj ŝtofoj
(tolo, katuno, drapo, krimpleno, veluro), roboj, jupoj, sarafanoj,
jakoj, pluvmanteloj, ombreloj, botoj, ŝuoj, pantofloj, ŝtrumpoj,
ŝtrumpetoj kaj diversaj galanteriaj varoj.

En la kvara etaĝo oni vendas varojn por sporto kaj turismo kaj varojn
por manlaboro — fadenojn, kudrilojn, butonojn ktp.

Por simple trakuri la universalan magazenon necesas sufiĉe multe da
tempo. Kaj se vi volas ion elekti, ion almezuri (surprovi)... Ho Dio!
Kiom da tempo vi tiam bezonas!

